+++
date = '2025-03-01'
draft = false
title = 'Veggen mot fjorden – skammens vegg'
showImage = false
+++


Utvalg for plan, bygg og miljø i Bjørnefjorden kommune vedtok på siste møtet rammen for en eventuell utbygging av «Hotelltomten» ved kulturhuset Oseana ved Osøyro. Fremskrittspartiet og Høyre som har flertallet i utvalget, stemte for at man nå kan planlegge for et bygningskompleks med inntil 40 meters høyde.

<!--more-->

Hotelltomten er omtrent 100 meter lang og 25 meter bred i gjennomsnitt. Med en byggehøyde på inntil 40 meter som er vedtatt maksimal høyde, kan det da komme opp et bygningskompleks med en flate mot Mobergshaugane bak Hotelltomten som er nesten like stor som en vanlig fotballbane (100x40 m2) ! Om lag to tredeler av denne flaten kommer over riksveien ned til Osøyro.

### Konsekvenser
Veggen vil rage 7 meter over husene som ligger lengst fram høyest opp i svingen rundt Moberg. De som har eiendommer nederst i Kolabakkane som er veien ned til den nederste delen av Mobergshaugane, vil få en vegg som er 10 – 15 meter over hustakene sine mindre enn 30 meter unna. Konsekvensene er ingen sol om vinteren, ingen utsikt og langt mindre sol om sommeren for dem som bor nederst. De som bor lengre oppe vil oppleve det samme, men i mindre grad etter hvert som vi kommer lengre opp i Mobergshaugane. Kommer det vinduer i denne veggen, vil hotellgjestene ha fritt innsyn til alle disse eiendommene. Her nytter det ikke å plante hekker eller sette opp skjermer.  Privatlivet deres ofres.
Dette er ille, men enda verre er den støyen de som bor nærmest hovedveien og alle andre i Kolabakkane vil bli utsatt for døgnet rundt og året rundt. Veggen som vil være mindre enn 30 meter unna for dem som bor nærmest den, vil effektivt reflektere all støyen fra hovedveien tilbake mot dem og resten av Mobergshaugane.

Etter at nyveien til Bergen ble åpnet har trafikken på nytt økt kraftig. Alle vet at støy er en meget negativ miljøfaktor, mens sol og utsikt er positive miljøfaktorer.
Så langt vi vet er det ikke foretatt støymålinger. Heller ikke er det foretatt beregninger av hvor mye stor støybelastningen vil bli om en slik vegg skulle komme opp. Det er heller ikke blitt laget noen illustrasjon av hvordan denne veggen kommer til å se ut sett fra Mobergshaugane. Men det laget flotte tegninger av fronten til bygningskomplekset. Disse tegningene er klart villedende!

### Ikke en gang tilbud om kompensasjon og erstatning
Så langt har ingen eiere i området fått noe tilbud om eventuell erstatning eller annen form for kompensasjon. Ingen av dem dette gjelder har blitt invitert til samtaler om dette. De har kun fått samme invitasjon som alle fikk til et orienteringsmøte om prosjektet for ca ett år siden. Eieren av eiendommen som Bergens Tidende besøkte for en tid siden, fikk ikke den invitasjonen en gang.

Man kan bruke sterke ord om alt dette, men vi lar det være på dette stadiet.

### Mangelfull eller ingen konsekvensutredning
Vi er ikke i tvil om at Statsforvalteren vil ha synspunkt på hvordan hotellprosessen har foregått til nå - særlig med tanke på de konsekvensene et slikt bygningskompleks vil ha for alle de vanlige menneskene som bor i området.

### Planlagt bygningskompleks
Når man leser planene og ser de illustrasjonene som så langt er presentert for dette bygningskomplekset, så får man inntrykk av at skal det bli en koselig gate inn til Oseana med et beskjedent hotell ved siden av Oseana. Realiteten er at det planlegges for inntil 20 000 m2 hotell og næringslokaler med en høyde på inntil 40 meter. Det er bare 10 meter lavere enn Bergen Rådhus og arealet er nesten det doble. I bunn av dette komplekset kommer et parkeringshus på tre etasjer. Oppå parkeringshuset settes det så et hotell på minst 9 etasjer. Denne løsningen velges selvsagt for at man skal heve hotellet opp over blokkene i forkant av eiendommen slik at det blir full panoramautsikt til Bjørnefjorden fra alle rom i hotellet – mer enn 200 rom.

### Alternativer
Alternativt kunne man lagt parkeringen inn i fjellet bak tomten. Da hadde høyden på veggen blitt 10 meter lavere. Da  blir det bare noe utsikt mellom blokkene i den nederste delen av hotellet – likevel mer enn fastboende bak eventuelt får av utsikt om dette prosjektet blir gjennomført. Det finnes ellers mange andre gode prosjekt denne tomten kan brukes til uten at man må til himmels!

Vi håper noen i Fremskrittspartiet eller Høyre kan tenke selv og ikke bare følge partipisken. De andre partiene regner vi med ser galskapen i planene som til nå er presentert. Blir det allikevel gitt grønt lys for et slikt vanvittig prosjekt er vi forberedt på dette. Vi vil kjempe med alle lovlige midler imot prosjektet slik det nå framstår og organiserer oss for en slik kamp.

Hilsen alle beboerne i Kolabakkene i Mobergshaugane og sikkert mange andre


