+++
date = '2025-11-05'
showDate = '2025-11-05'
draft = false
title = 'Invitasjon/innkalling til møte i Hotellmotstandsgruppa i Kolabakkane'
showImage = false
+++

Styret i Foreninga Midtskogen vel inviterar med dette til møte i gruppa som finansierar arbeidet mot Høghotellet på Mobergsneset.

**Møtet finn stad i Vognhallen søndag den 16. november 2025 kl 18.00**

<!--more-->

På møtet vil styret gjerne få høyre kva deltakarane meiner i desse sakane:

## Sak 25-03		Stemmereglar for motstandsgruppa

**Saksutgreiing:** I alt organisasjonsarbeid er det viktig å arbeida for konsensus, det vil seia at ein prøver å få til standpunkt som alle er einige i. Det er sjølvsagt slik at dess fleire ein er, dess vanselegare er det å få dette til. I gruppa vår er vi 12 husstandar som skal betala inn samme sum til arbeidet mot hotellet. Det er då naturleg å seia at kvar husstand har ein stemme. Då er det ikkje personlege stemmer slik vi har i foreninga ellers.

Om ein er einige om at kvar husstand har ein stemme, blir spørsmålet kva gjer vi om ikkje alle hustadene er einige? Det er ikkje særleg vanskeleg vil vi tru i andre spørsmål enn dei som dreier seg om pengane vi har samla inn til arbeidet vårt.
Til no er det kome inn kr 70 400 av kr 86 400 som det er gjort avtale om. Vi reknar med at resten kjem inn dei to siste månadene av dette året. Styret har brukt kr 14 687,50 på ein del av rekning frå advokat så langt. I tillegg har vi ikkje fått rekninga frå Lille ballong på ballongane vi brukte då det var synfaring. Det vi veit blir denne rekninga ikkje  større enn kr 2 000. Vi kan då rekne med at vi vil ha om lag kr 60 000  til andre tiltak slik som annonsar i media for å gjera heimesida vår kjent.

Spørsmålet blir så: Kva fullmaktar har styret i Foreninga til å bruka pengar frå Hotellkontoen. Vi ser det som sjølvsagt at medlema i Hotellmotstandsgruppa blir spurt når det gjeld større beløp og at det då er stor einigheit,  men må ein ha konsensus? Vi har foreløpig ikkje forslag til vedtak i saka, men ber møtet drøfta dette før vi går til neste sak som gjeld bruk av pengar.


## Sak 25-04 	Uttale til høyringa om hotellplanane

**Saksutgreiing:** Utval for plan, bygg og miljø i Bjørnefjorden kommune vedtok på siste møtet sitt den 15. november å senda ut planene som utbyggarane har laga til høyring. Den einaste endringa som utvalet krev er at det blir planlagt for 100 parkeringsplassar ikkje 50 som det var lagt opp til. Vedtaket vart gjort med 6 mot 2 stemmar. Vi har no fått melding om at det er åpna for høyring med ein høringsfrist på 6 veker med frist den 12. desember. Etter møtet vårt i Vognhallen har vi ein frist på vel 3 veker til å levere vår uttale. Før vi leverer denne uttalen vil vi mellom anna høyre Motstandsgruppa sitt syn på desse spørsmåla:

### 1.	Skal vi nytta advokaten vår, Chris Bjorøy i advokatfirmaet Risaa, til å utforma høyringsuttalen vår?

**Kommentarar:** Fordelen med å nytta advokat er sjølvsagt at dei kjenner Plan- og bygningslova godt. Dei kan finna juridiske argument mot planane som er lagt fram. Vi vil då få vurdert prosessen fram til no, og dei krav som gjeld etter lova. Vi nemner slik som konsekvensananlysen som er gjort og kva krav lova set til avstand til naboar.
Bjorøy opplyser at dette arbeidet vil kosta om lag kr 20 000 med moms som svarar til 5-6 timers arbeid for dei. Satsene dei brukar er kr 2700 per time for partnerane og 1500 per time for fullmektig. I tillegg kjem moms.

### 2.	Kva ynskjer vi å legga vekt på i høyringa?

**Kommentarar:** Så langt har vi vore einige om at vi saman bare har ein agenda i denne saka. Det er å få ned høgda. Vi reknar med at dette gjeld fortsatt. Slik vi ser det har Kommunedirektøren i Bjørnefjorden kommune nesten gitt oss støtte i dette. Han skriv i utgreiinga si til Plan. bygg og miljø at det er godt mogleg å få ned høgda, men at dette er eit politisk spørsmål. Dette kan vi bruka. Ellers er det vel slik at sjølve prosessen fram til i dag ber preg av at planene vi ser no i realiteten vart lagt alt i 2008.


Dette må vi få fram. Vi må også peike på at vi vart nekta setta opp seglet. Så langt har vi heller ikkje fått svar på viktige spørsmål i saka så som kor mange m2 vert det planlagt for på sjølve hotelltomta, altså kor stor utnyttingsgrad av tomten ser ein for seg. Videre kan vi nemne at vi har tatt opp med Bjørnefjorden kommune spørsmålet om kva reglar som gjeld om avstand til naboar.
I denne saka har vi slikt

**framlegg til vedtak:** Høyringsuttalen vår må legga vekt på:

a)	Den kommunale planleggingsprosessen ber preg av at ein berre har hatt eit resultat i tankane heilt frå første offisielle steg vart tatt.

b)	Det er fullt mogleg å byggje eit hotell i den størrelsen det er tale om utan å byggja så høgt.

c)	At vi som er part i saka har blitt nekta rett til å ytra oss under planlegginga.

d)	Konsekvensanalysa som er gjort er ikkje god nok kva gjeld tap av sollys og ikkje minst kva gjeld støy. Det er heller ikkje foretatt ein samla vurdering av dei negative konsekvensane for naboane.

e)	Offentlege utreiingar og planlegging skal være transparente prosessar slik at alle som vert berørt, kan få fram sine syn på ein måte som kan ha verknad på desse prosessane.

f)	Det er tvil om reglane i Plan -og bygningslova for avstand til naboar er fulgt.

## Sak 25-05	Spørsmål om å betala resten av rekning frå advokat Chris Bjorøy.

**Saksutgreiing:** På siste styremøte den 22. oktober gjorde styret slikt vedtak:

Styret godkjenner at siste delen av rekninga frå advokat Chriss Bjorøy, til saman kr 11750 utan moms, med moms kr 14687,50, kan belastast hotellkontoen. Ein tar opp spørsmålet om resten kan betalast over hotellkontoen på komande møte i hotellgruppa.



Kommentarar: Uteståande sum er kr (19 000 – 11 750) x 1.25 = kr 9 062,50.
Summen gjeld kostnader til å følje opp klagen som styreleiar sende på Områdeplanen for Osøyro der dei utelot Hotelltomta fra høgdereglane som gjeld for Osøyro. Styreleiar har betalt klagen sjølve og betaler også for oppføljinga om møtet ikkje godkjenner denne kostnaden. Han har inga forslag til vedtak til saka og fråtrer under handsamingan av denne då han er ugild.

[Last ned faktura fra RIISA Bergen](/info/2025-11-14-FakturaFraChrisBjoroy-OmradeplanenOgInnlegg.pdf)




## Sak 25-06	Anna


Os den 4. november 2025



Knut Natvik, styreleiar FMV



vedlegg	Faktura frå advokat Chris Bjorøy


